# as-a-man-thinketh

# جهڙي سوچ

## سوچ ۽ ڪردار
هڪ چوڻي آهي ته "هڪ ماڻهو اهڙو ئي آهي جهڙي هُن جي سوچ آهي." جيڪو نه صِرف اهو ٻڌائي ٿي ته هڪ انسان پوري طرح سان ڪهڙو آهي پر هُن جي زندگي جي هر حال ۽ حالت ڏي به اشارو ٿي ڪري. هڪ انسان لفظي طور اُهو ئي آهي جيڪا هُن جي سوچ آهي، ان جو ڪردار هن جي سڀني سوچن جو مڪمل مجموعو آهي.

جيئن ٻوٽو ٻج مان نڪرندو آهي، ۽ ٻج کان سواءِ وجود ۾ اچي ئي نه ٿو سگهي، تيئن انسان جو هر عمل سوچن جي پوشيده ٻج مان ڦٽي نڪرندو آهي، ۽ ان کان سواءِ ظاهر ٿي ئي نه ٿو سگهي. اهو ساڳي ئي برابري سان انهن عملن تي لاڳو ٿئي ٿو جن کي "پاڻمرادو" ۽ "غيرارادي" سڏيو ويندو آهي، جيئن انهن تي جيڪي عمدي طور ڪيا ويندا آهن.

عمل خيال جو گل آهي، ۽ سُک ۽ ڏک ان جا ميوا. اهڙيءَ طرح انسان پنهنجي ئي پوک مان مٺو ۽ ڪڙو ميوو حاصل ڪري ٿو.

اسان جي ذهني خيال اسان کي ٺاهيو آهي،
جيڪو اسان آهيون سو اسان جي سوچ ئي اسان کي بڻايو آهي.
جيڪڏهن ڪنهن ماڻهوءَ جي ذهن ۾ بڇڙا خيال آهن،
ته ان تي ڏک ائين اچي ٿو جيئن ڍڳي پٺيان ڍڳي گاڏيِ.

انسان هڪ قانوني واڌ آهي، نه ڪي چالاڪي سان ٿيل تخليق، ۽ سبب ۽ اثر سوچ جي پوشيده دائري ۾ به اوترو ئي مڪمل ۽ غير منحرف آهي جيترو ظاهري ۽ مادي شين جي دنيا ۾. هڪ عظيم ۽ خدا جهڙو ڪردار ڪا نعمت يا اتفاق جي شيءِ ناهي، پر صحيح سوچ ۾ مسلسل ڪوششن جو قدرتي نتيجو آهي، خدا جهڙي خيالن سان ڊگهي عرصي تائين پاليل وابستگي جو اثر. هڪ نيچ ۽ وحشي ڪردار، ساڳئي عمل جي ذريعي، ڪِريل خيالن کي مسلسل پناهه ڏيڻ جو نتيجو آهي.

انسان ئي پاڻ کي ٺاهي ٿو ۽ انسان ئي پاڻ کي بِگاڙي ٿو؛ انسان ئي سوچ جي هٿيارن ۾ اهڙو هٿيار ٺاهيندو آهي جنهن سان هو پاڻ کي تباهه ڪري ٿو. ۽ انسان ئي هو انهن اوزارن کي به ٺاهيندو آهي جن سان هو پنهنجي لاءِ خوشي، طاقت ۽ امن جون آسماني عمارتون ٺاهيندو آهي. سوچ جي صحيح انتخاب ۽ صحيح استعمال سان انسان خدائي ڪمال تائين پهچي ٿو. سوچ جو غلط استعمال ۽ غلط رستي لڳائڻ سان هو جانور جي سطح کان به هيٺ اچي ٿو. انهن ٻن انتهائن جي وچ ۾ ڪردار جا سڀ درجا آهن ۽ انسان انهن جو خالق ۽ مالڪ آهي.

روح جي متعلق تمام خوبصورت حقيقتون جيڪي هن دور ۾ بحال ۽ روشن ڪيون ويون آهن، انهن ۾ ان کان وڌيڪ خوش ڪندڙ يا خدائي واعدي ۽ اعتماد جو ثمر  ڏيندڙ ٻي ڪا حقيقت نه آهي - ته انسان پنهنجي سوچ جو مالڪ آهي، ڪردار جو ڍاليندڙ آهي ۽ حالت، ماحول ۽ تقدير جو ٺاھيندڙ ۽ شڪل صورت ڏيندڙ آهي.

طاقت، ذهانت ۽ محبت جي ذات جي حيثيت سان ۽ پنهنجي سوچ جي مالڪ جي حيثيت سان، انسان وٽ هر صورتحال جي ڪنجي آهي، ۽ پنهنجي اندر ۾ اهو بدلائيندڙ ۽ ٻيهر پيدا ڪندڙ ذريعو آهي جنهن سان هو پاڻ کي جيڪو چاهي بڻائي سگهي ٿو.

جيتوڻيڪ هو تمام ڪمزور ۽ ڇڏايل حالت ۾ هجي تڏهن به انسان هميشه هڪ مالڪ هوندو آهي؛ پر هن جي ڪمزوري ۽ زوال ۾ هو بيوقوف مالڪ آهي جيڪو پنهنجي "گهر" کي غلط طريقي سان هلائي ٿو. جڏهن هو پنهنجي حالت تي غور ڪرڻ شروع ڪري ٿو، ۽ ان قانون جي لاءِ سنجيدگيءَ سان ڳولڻ شروع ڪري ٿو جنهن تي سندس وجود قائم آهي، ته هو پوءِ هوشيار استاد بڻجي وڃي ٿو، هوشياريءَ سان پنهنجي توانائين کي هدايت ڪري ٿو، ۽ پنهنجي سوچن کي مفيد مسئلن ڏانهن ڇڪي ٿو. اهو شعوري مالڪ آهي، ۽ انسان اهڙو صرف پنهنجي اندر ۾ سوچ جي قانونن کي دريافت ڪرڻ سان ئي بڻجي ٿو؛ اها دريافت مڪمل طور تي اطلاق، خود تجزيي ۽ تجربي سان ٿيئي ٿي.

صرف گهڻي ڳولا ۽ ڪکڻ سان، سونا ۽ هيرا حاصل ڪيا ويندا آهن، ۽ انسان پنهنجي وجود سان جڙيل هر سچ کي ڳولي سگهي ٿو، جيڪڏهن هو پنهنجي روح جي کوٽائي ۾ کودندو؛ ۽ اھوسچ به ته ھو پنھنجي ڪردار جو ٺاھيندڙ، پنھنجي زندگيءَ جو ڍاليندڙ، ۽ پنھنجي تقدير جو بنائيندڙ آھي، اھو بنا غلطي ڪري ثابت ڪري سگھي ٿو، جيڪڏھن ھو پنھنجي سوچن کي ڏسندو، سنڀاليندو ۽ تبديل ڪندو، انھن جا اثر پاڻ تي، ٻين تي، ۽ پنهنجي زندگي ۽ حالت تي ٿيندي ڏسندي، صبر سان اڀياس ۽ تحقيق ذريعي سبب ۽ اثر کي ڳنڍيندي ڏسندي، ۽ هن جي هر تجربي کي استعمال ڪندي، روزمره جي معمولي واقعن تائين به، هڪ وسيلو جي طور تي، پنهنجي ذات جي ڄاڻ حاصل ڪرڻ لاءِ، جيڪا سمجھ، ڏاهپ، طاقت آهي. هن طرف، نه ڪي ٻئي طرف، قانون مطلق آهي ته "جيڪو ڳولهي ٿو اهو لڌي ٿو؛ ۽ جيڪو ان کي کڙڪائي ٿو، ان لاءِ اهو دروازو کُلي ٿو." ڇاڪاڻ ته صرف صبر، اڀياس، ۽ مسلسل تسلسل سان انسان علم جي مندر جي دروازي ۾ داخل ٿي سگهي ٿو.

## حالات تي سوچ جو اثر
انسان جي ذهن کي هڪ باغ سان تشبيهه ڏئي سگهجي ٿي، جنهن تي سمجهداري سان پوک ڪري سگهجي ٿو يا جنهن کي جهنگلي نموني هلڻ ڏنو وڃي سگهجي ٿو. پر چاهي ان تو پوکيو وڃي يا ان کي نظرانداز ڪيو وڃي، اهو گل ميوا ضرور پيدا ڪندو رهندو. جيڪڏھن اُن ۾ ڪو به ڪارآمد ٻج نه وجھبو، ته پوءِ اُن ۾ ڪثرت سان بيڪار ٻج پيا ڪرندا ۽ انهي قسم جي پيداوار پيا ڏيندا.

جيئن هڪ باغي پنهنجي پلاٽ ۾ پوک ٿو ڪري، ۽ ان مان بيڪار گند گاهه کي پري ڪندي، ان ۾ گل ۽ ميوا وڌائي ٿو جيڪي هن کي کپن ٿا، انهي طرح سان انسان پنهنجي ذهن جي باغ کي سنڀالي سگهي ٿو، ان مان سڀني غلط، بيڪار ۽ ناپاڪ خيالن کي پري ڪندي، ۽ ان ۾ صحيح، مفيد ۽ پاڪ سوچ جي ڪامل گلن ۽ ميون جو واڌارو ڪري سگهي ٿو. ان عمل جو تعاقب ڪرڻ سان، انسان ڪڏهن نه ڪڏهن اهو دريافت ڪري ٿو ته هو پنهنجي روح جو ماسٽر باغي آهي، پنهنجي زندگي جو ڊائيرڪيٽر آهي. هو پنهنجي اندر سوچ جي قانون کي به ظاهر ڪري ٿو، ۽ هميشه وڌيندڙ درستگي سان اهو سمجهي وڃي ٿو ته سوچ جو قوتون ۽ ذهن جا عناصر ڪيئن هن جي قردار، حالت ۽ تقدير کي شڪل صورت ڏيڻ ۾ ڪيئن ڪم ڪن ٿا.

سوچ ۽ ڪردار هڪ آهن. ۽ جيئن ڪردار پاڻ کي صرف ماحول ۽ حالت سان ظاهر ۽ دريافت ڪري ٿو. انسان جي زندگي جون ٻاهريو حالتون هن جي اندروني حالت سا هم آهنگي سان ملن ٿيون. ان جو مطلب اهو ناهي ته ڪنهن به وقت انسان جون حالتون ان جي پوري ڪردار کي بيان ڪن ٿيون، بلڪه اهو مطلب آهي ته اُهي حالتون پنهنجي اندر جي ڪنهن اهم سوچ جي عنصر سان ايتريون ويجهڙائيءَ سان جڙيل آهن جو، فلحال، اهي سندس ترقيءَ لاءِ ناگزير آهن.

هر ماڻهو جتي آهي سو پنهنجي وجود جي قانون موجب آهي. هن پنهنجي ڪردار ۾ جيڪي سوچون ٺاهيون آهن، تن کيس اتي آندو آهي، ۽ هن جي زندگيءَ جي بدنوبست ۾ اتعفاق جو ڪو به حصو نه آهي، پر اهو سڀ ڪجهه هڪ قانون جو نتيجو آهي، جنهن ۾ غلطي ٿي نه ٿي سگهي. اهو انهن لاءِ به سچ آهي، جيڪي پاڻ کي ماحول ۾ بي ترتيب سان محسوس ڪن ٿا، جيئن انهن لاءِ جيڪي منهنجي ماحول سان مطمئن آهن.

هڪ ترقي پسند ۽ ترقي پذير وجود جي حيثيت سان، انسان جتي آهي اُتي ان لاءِ ته هو اهو سکي سگهي ته هو ترقي ڪري سگهي. ۽ جيئن هو اهو روحاني سبق سکي ٿو جيڪو ڪنهن به حالت هن لاءِ هوندو آهي، اها حالت گذري ويندي آهي ۽ ٻين حالتن کي جاءِ ڏئي ٿي.

انسان تيستائين حالتن کان ڌڪيلجيندو رهي ٿو، جيستائين هو پاڻ کي ٻاهرين حالتن جي مخلوق سمجهي ٿو، پر جڏهن هن کي خبر پوي ٿي ته هو هڪ تخليقي طاقت آهي، ۽ اهو ته هو پنهنجي وجود جي پوشيده مٽي ۽ ٻج کي حڪم ڏئي سگهي ٿو جن مان حالتون پيدا ٿين ٿيون، تڏهن هو پوءِ پاڻ جو حقدار مالڪ بڻجي ٿو.


