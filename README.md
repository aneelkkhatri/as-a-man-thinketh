# as-a-man-thinketh

# جهڙي سوچ

## سوچ ۽ ڪردار
اها چوڻي ته "هڪ ماڻهو اهڙو ئي آهي جهڙي هُن جي سوچ آهي" ايتري ته جامع آهي جو اها نه رڳو انسان جي سموري وجود کي سموئي ٿي، پر ان جي زندگيءَ جي هر حالت ۽ صورت کي به شامل ٿي ڪري. هڪ انسان لفظي طور اُهو ئي آهي جيڪا هُن جي سوچ آهي، ان جو ڪردار هن جي سڀني سوچن جو مڪمل مجموعو آهي.

جيئن ٻوٽو ٻج مان نڪرندو آهي، ۽ ٻج کان سواءِ سندس وجود ۾ اچڻ ممڪن نه هوندو آهي، تيئن ئي انسان جو هر عمل سوچن جي پوشيده ٻجن مان ڦٽي نڪرندو آهي، ۽ انهن کان سواءِ ان جو ظاهر ٿيڻ ممڪن ئي نه هوندو آهي. اهو ساڳي ئي برابري سان انهن عملن تي لاڳو ٿئي ٿو جن کي "پاڻمرادو" ۽ "اڻ رٿيل" سڏيو ويندو آهي، جيئن انهن عملن تي جيڪي سوچي سمجهي ڪيا ويندا آهن.

عمل خيال جو گل آهي، ۽ سُک ۽ ڏک ان جا ميوا آهن. انهي ريت انسان پنهنجي ئي پوک مان مٺا ۽ کٽا ڦل پائي ٿو.

اسان جي ذهني سوچ اسان کي ٺاهيو آهي،
جيڪو اسان آهيون سو اسان جي سوچ ئي اسان کي ٺاهي بڻايو آهي.
جيڪڏهن ڪنهن ماڻهوءَ جي ذهن ۾ بڇڙا خيال هوندا آهن،
ته ان تي ڏک ائين ايندا آهن جيئن ڍڳي پٺيان ڍڳي گاڏيِ.

انسان هڪ قدرتي قانون موجب ٿيل واڌ آهي، نه ڪي چالاڪي سان ڪيل تخليق، ۽ سبب و اثر سوچ جي پوشيده دائري ۾ به اوترو ئي مڪمل ۽ مستحڪم آهي جيترو ظاهري ۽ مادي شين جي دنيا ۾. هڪ عظيم ۽ خدائي ڪردار ڪا مهرباني يا اتفاق جي شيءِ نه آهي، پر صحيح سوچ ۾ مسلسل ڪوششن جو قدرتي نتيجو آهي، جيڪو خدائي خيالن سان ڊگهي عرصي تائين پاليل وابستگي جو اثر آهي. هڪ نيچ ۽ وحشي ڪردار، ساڳئي عمل جي ذريعي، ڪِريل سوچن کي مسلسل پناهه ڏيڻ جو نتيجو آهي.

انسان ئي پاڻ کي ٺاهي ٿو ۽ انسان ئي پاڻ کي بِگاڙي ٿو؛ انسان ئي سوچ جي هٿيارن ۾ اهڙو هٿيار ٺاهيندو آهي جنهن سان هو پاڻ کي تباهه ڪري ٿو. ۽ انسان ئي انهن اوزارن کي به ٺاهيندو آهي جن سان هو پنهنجي لاءِ خوشي، طاقت ۽ امن جون آسماني حويليون ٺاهي ٿو. سوچ جي صحيح انتخاب ۽ حقيقي عمل ۾ آڻڻ سان انسان خدائي ڪمال تائين پهچي ٿو. سوچ جي غلط استعمال ۽ غلط عمل ۾ آڻڻ سان هو جانور جي سطح کان به هيٺ لهي اچي ٿو. انهن ٻن انتهائين جي وچ ۾ ڪردار جا سڀ درجا آهن ۽ انسان انهن جو خالق ۽ مالڪ آهي.

روح جي متعلق تمام خوبصورت سچايون جيڪي هن دور ۾ بحال ۽ روشن ڪيون ويون آهن، انهن ۾ ان کان وڌيڪ خوش ڪندڙ يا خدائي واعدي ۽ اعتماد جو ثمر ڏيندڙ ٻيو ڪو سچ نه آهي - ته انسان پنهنجي سوچ جو مالڪ آهي، ڪردار جو ڍاليندڙ آهي ۽ حالت، ماحول ۽ تقدير جو ٺاھيندڙ ۽ شڪل صورت ڏيندڙ آهي.

طاقت، ذهانت ۽ محبت جي ذات جي حيثيت سان ۽ پنهنجي سوچ جي مالڪ جي حيثيت سان، انسان وٽ هر صورتحال جي ڪنجي آهي، ۽ پنهنجي اندر اهڙو تبديلي آڻڻ ۽ وري نئين سر ٺاهڻ وارو وسيلو آهي جنهن سان هو پاڻ کي جيڪو چاهي بڻائي سگهي ٿو.

انسان هميشه مالڪ هوندو آهي، چاهي هو ڪيتري به ڪمزور ۽ ڇڏايل حالت ۾ ڇو نه هجي؛ پر پنهنجي ڪمزوري ۽ زوال ۾ هو بيوقوف مالڪ آهي جيڪو پنهنجي ”گهرداري“ کي غلط طريقي سان هلائي ٿو. جڏهن هو پنهنجي حالت تي غور ڪرڻ شروع ڪري ٿو، ۽ ان قاعدن جي لاءِ سنجيدگيءَ سان ڳولها ڪرڻ شروع ڪري ٿو جنهن تي سندس وجود قائم آهي، ته پوءِ هو عقلمند مالڪ بڻجي وڃي ٿو، سمجهداري سان پنهنجي توانائين کي هدايت ڪري ٿو، ۽ پنهنجي سوچن کي مفيد مسئلن ڏانهن ڇڪي ٿو. اهڙو هوندو آهي باشعور مالڪ، ۽ انسان اهڙو صرف پنهنجي اندر ۾ سوچ جي قاعدن کي دريافت ڪرڻ سان ئي بڻجي ٿو؛ اها دريافت فقط اڀياس، خود جائزي ۽ آزمودگي سان ٿيئي ٿي.

صرف گهڻي ڳولا ۽ کوٽائي ڪرڻ سان سونا ۽ هيرا ملندا آهن، ۽ انسان پنهنجي وجود سان جڙيل هر سچ کي ڳولي سگهي ٿو، جيڪڏهن هو پنهنجي روح جي کاڻ ۾ گهرائي سان کوٽائي ڪندو؛ خود جي ڄاڻ حاصل ڪرڻ لاءِ جيڪا سمجھ، ڏاهپ، طاقت آهي، ھو بي خطا ثابت ڪري سگھي ٿو ته ھو پنھنجي ڪردار جو ٺاھيندڙ، پنھنجي زندگيءَ جو ڍاليندڙ، ۽ پنھنجي تقدير جو بنائيندڙ آھي، جيڪڏھن ھو پنهنجي سوچن جي اثرن کي پاڻ تي، ٻين تي، ۽ پنهنجي زندگي ۽ حالتن تي ٿيندي ڏسندي، سبب ۽ اثر کي صبر سان اڀياس ۽ تحقيق جي ذريعي ڳنڍيندي، ۽ پنهنجي هر تجربي جو استعمال ڪندي (چاهي اهو روزمره جي معمولي واقعي تائين هجي)، پنھنجي سوچن تي پهرو ڏيندو، انهن کي پنهنجي ضابطي هيٺ اڻيندو ۽ انهن کي تبديل ڪندو. انهي پاسي، نه ڪي ٻئي پاسي، قانون مطلق آهي ته "جيڪو ڳولهي ٿو اهو لڌي ٿو؛ ۽ جيڪو دروازو کڙڪائي ٿو، ان لاءِ دروازو کُلي ٿو." ڇاڪاڻ ته فقط صبر، اڀياس، ۽ مسلسل ثابت قدمي سان انسان علم جي مندر جي دروازي ۾ داخل ٿي سگهي ٿو.


## حالات تي سوچ جو اثر
انسان جي ذهن کي هڪ باغ سان تشبيهه ڏئي سگهجي ٿي، جنهن تي سمجهداري سان پوک ڪري سگهجي ٿي يا جنهن کي بي قابو نموني هلڻ ڏنو وڃي سگهجي ٿو. پر چاهي ان تو پوکيو وڃي يا ان کي نظرانداز ڪيو وڃي، اهو گل ميوا لازمي پيدا ڪندو رهندو. جيڪڏھن اُن ۾ ڪو به ڪارآمد ٻج نه وجھبو، ته پوءِ اُن ۾ ڪثرت سان بيڪار ٻج پيا ڪرندا ۽ انهي قسم جي پيداوار پيا ڏيندا.

جيئن هڪ باغي پنهنجي زمين ۾ پوک ٿو ڪري، ۽ ان مان بيڪار گند گاهه کي پري ڪندي، ان ۾ گل ۽ ميوا وڌائي ٿو جيڪي هن کي کپن ٿا، انهي طرح سان انسان پنهنجي ذهن جي باغ جي سنڀال ڪري سگهي ٿو، ان مان سڀني غلط، بيڪار ۽ ناپاڪ سوچن کي پاڙن سان پٽي ڪڍي، ۽ ان ۾ صحيح، مفيد ۽ پاڪ سوچ جي ڪامل گلن ۽ ميون جي پوک ڪري سگهي ٿو. ان عمل جو تعاقب ڪرڻ سان، انسان ڪڏهن نه ڪڏهن اهو دريافت ڪري ئي وٺي ٿو ته هو پنهنجي روح جو ماهر باغي آهي، پنهنجي زندگي جو هدايتڪار آهي. هو پنهنجي اندر سوچ جي قانونن کي به ظاهر ڪري ٿو، ۽ مسلسل وڌيندڙ درستگي سان اهو سمجهي وڃي ٿو ته سوچ جو قوتون ۽ ذهن جا عناصر ڪيئن هن جي قردار، حالتن ۽ تقدير کي شڪل صورت ڏيڻ ۾ ڪيئن ڪم ڪن ٿا.

سوچ ۽ ڪردار هڪ آهن، ۽ جيئن ڪردار پاڻ کي صرف ماحول ۽ حالت سان ظاهر ۽ دريافت ڪري ٿو، انسان جي زندگي جون ٻاهريو حالتون هن جي اندروني حالت سان هم آهنگي سان لاڳاپو رکن ٿيون. ان جو مطلب اهو نه آهي ته ڪنهن به وقت انسان جون حالتون ان جي پوري ڪردار کي بيان ڪن ٿيون، بلڪه اهو مطلب آهي ته اُهي حالتون پنهنجي اندر جي ڪنهن اهم سوچ جي عنصر سان ايتريون ويجهڙائيءَ سان جڙيل آهن جو فلحال اهي سندس ترقيءَ لاءِ ضروري آهن.

هر ماڻهو جتي آهي سو پنهنجي وجود جي قانون موجب آهي. هن پنهنجي ڪردار ۾ جيڪي سوچون ٺاهيون آهن، تن کيس اتي آندو آهي، ۽ هن جي زندگيءَ جي بدنوبست ۾ اتعفاق جو ڪو به حصو نه آهي، پر اهو سڀ ڪجهه اهڙي قانون جو نتيجو آهي جنهن ۾ غلطي ٿي نه ٿي سگهي. اهو انهن لاءِ به اوترو ئي سچ آهي، جيڪي پاڻ کي ماحول سان بي آهنگ محسوس ڪن ٿا، جيترو انهن لاءِ جيڪي منهنجي ماحول سان مطمئن آهن.

هڪ ترقي پسند ۽ ارتقائي وجود جي حيثيت سان انسان جتي آهي اُتي ان لاءِ آهي ته هو اهو سکي سگهي، ته هو ترقي ڪري سگهي؛ ۽ جيئن هو اهو روحاني سبق سکي وڃي ٿو جيڪو ڪو حالت هن لاءِ آڻي ٿي، ته پوءِ اها حالت گذري وڃي ٿي ۽ ٻين حالتن کي جاءِ ڏئي ٿي.

انسان تيستائين حالتن کان ڌڪيلجيندو رهي ٿو، جيستائين هو پاڻ کي ٻاهرين حالتن جي مخلوق سمجهي ٿو، پر جڏهن هن کي خبر پوي ٿي ته هو هڪ تخليقي طاقت آهي، ۽ اهو ته هو پنهنجي وجود جي پوشيده مٽي ۽ ٻج کي حڪم ڏئي سگهي ٿو جن مان حالتون پيدا ٿين ٿيون، تڏهن هو پاڻ جو حقدار مالڪ بڻجي ٿو.

اها ڳالهه ته انسان جو حالتون هن جي سوچ مان پيدا ٿين ٿيون، اها هر ان شخص کي خبر آهي جنهن ڪنهن ڊگهي عرصي تائين نفس تي ضابطو آڻڻ ۽ نفس کي پاڪ ڪرڻ جو اڀياس ڪيو آهي، ڇاڪاڻ ته هن اهو ضرور محصوص ڪيو هوندو ته هن جي حالتين ۾ ڦيرڦار  هن جي ذهني تبديلي سان بلڪل ساڳئي نسبت ۾ آهن. اهو ايترو قدر ته سچ آهي جو جڏهن انسان سنجيدگي سان پنهنجي ڪردار جي عيبن کي صحيح ڪرڻ جي ڪوشش ڪري ٿو، ۽ تيز ۽ نمايان ترقي ڪري ٿو، هو جلدي جلدي ايندڙ اُتار چڙاهين کان پار لنگهي ٿو.

روح جيڪو ڪجهه اندر ئي اندر پاليندي آهي سو اها پاڻ ڏانهن ڇڪندي آهي؛ جيڪا هو چاهيندي آهي اها ۽ جنهن کان هو خوف کائيندي آهي اها پڻ. هو پنهنجي من جي پياري مرادن جي اوچائي تي پهچندي آهي ۽ پنهنجي بيقابو خواهشن جي سطح تائين اچي ڪرندي آهي، ۽ حالتون اهي ذريعا آهن جن سان هو ان کي پائيندي آهي.

هر سوچ جو ٻج جيڪو ذهن ۾ پوکيو ويندو آهي يا ذهن ۾ ڪرڻ ڏنو ويندو آهي، ۽ جڙ وٺڻ ڏنو ويندو آهي، سو پنهنجي پيداوار ڪندو آهي، ڪڏهن نه ڪڏهن هڪ عمل ۾ گلجندو آهي، ۽ موقعي ۽ حالتن جا پنهنجا ميوا آڻيندو آهي. سٺي سوچ سٺو ميوو ڏيندي آهي، خراب سوچ خراب ميوو ڏيندي آهي.

حالتن جي ٻاهرين دنيا پاڻ کي سوچ جي اندروني دنيا جي شڪل ڏيندي آهي، ۽ خوشگوار توڙي ناخوشگوار ٻاهريون حالتون اُهي جزا آهن جيڪي فرد جي حتمي ڀلائي جو ڪارڻ بڻجن ٿا. پنهنجي فصل جو لُڻندڙ هئڻ ڪري، انسان تڪليف توڙي خوشي ٻنهي مان سکي ٿو.

گهري ترين خواهشن، تمنائن، خيالن جي پٺيان ويندي، جن کي هو پاڻ تي هاوي ٿيڻ جي ڏئي ٿو، (ناپاڪ تصورن جي ناقابل حصول مقصد جي ڳولاهه ڪندي يا مضبوط ۽ اعليٰ منصوبي جي شاهراهه تي ثابت قدمي سان هلندي)، انسان آخر ڪار زندگي جي ٻارهين حالتن ۾ انهن جي ڪاميابي ۽ پورائي تي پهچي ٿو. هر هند لاڳو ٿين ٿا ترقي ۽ مطابقت جا قانون.

ڪو ماڻهو خيرات گهر ۾ يا جيل ۾ پنهنجي قسمت يا حالتن جي جبر سان نه پر ڪريل سوچن ۽ نيچ خواهشن جي رستي سان انيدو آهي. نه ئي ڪو پاڪ ذهن وارو ماڻهو اوچتو رڳو ڪنهن ٻاهرين قوت جي زور تي جرم ۾ مبتلا ٿي ويندو آهي. مجرمانه سوچ گهڻي عرصي کان دل ۾ ڳجهي طرح پاليل هوندي، ۽ موقعي جي گهڙي ان جي گڏ ڪيل طاقت کي ظاهر ڪيو. حالت انسان کي نه ٺاهيندي آهي. اها حالت کيس انسان کي ظاهر ڪندي آهي. اهڙيون ڪي به حالتون ٿي نه ٿيون سگهن جيڪي بنا بُري چاهن جي بُرائي ۽ ان سان گڏ ايندڙ ڏک ڏانهن لاهنديون هجن، يا بنا مسلسل نيڪ تمنائن جي پرورش ڪندي نيڪي ۽ خالص خوشي ڏانهن چاڙهينديون هجن؛ ۽ انسان، تنهن ڪري، پنهنجي سوچ جو مالڪ ۽ خالق هوندي، پاڻ کي ٺاهيندڙ، ماحول کي شڪل صورت ڏيندڙ ۽ ان جو ليکڪ آهي. ڄمڻ وقت به روح پنهنجي جاءِ تي ايندي آهي ۽ ڌرتيءَ جي سفر جي هر قدم تي اها انهن حالتن جي مجموعن کي ڪشش ڪندي اهي جيڪي ان کي ظاهر ڪن ٿيون، جيڪي ان جي پنهنجي پاڪيزگي ۽ ناپاڪيزگي، ان جي طاقت ۽ ڪمزوري جا عڪس آهن.

انسان پاڻ ڏانهن اهي ڪشش نه ڪندا آهن جيڪي اهي چاهيندا آهن، پر اهي جيڪي هو پاڻ آهن. سندن خواهشون، شوق ۽ تمنائون ناس ٿي وڃن ٿيون، پر هن جي گهري ترين سوچن ۽ خواهشن کي انهي قسم جو کادو ملي ٿو، پوءِ چاهي اهو گندو هجي يا صاف هجي. ”خدائي جيڪا اسان جي پڇاڙي کي شڪل ڏئي ٿي“ سو اسان پاڻ ۾ آهي. انسان پاڻ ئي پاڻ کي زنجيرن ۾ ٻڌي ٿو: سوچ ۽ عمل قسمت جا چوڪيدار آهن ـ نيچ هوندي اهي قيد ڪن ٿا، عظيم هوندي اهي آزاد ڪن ٿا. انسان کي اهو نه ٿو ملي جنهن جو هو خواهشمند آهي يا جنهن لاءِ هو دعا ڪري ٿو، پر اهو ملي ٿو جيڪو هن منصفانه طور ڪمايو آهي. هن جون خواهشون ۽ دعاون تڏهن پوريون ٿينديون آهن جڏهن اهي سندس سوچن ۽ عملن سان هم آهنگ ٿين ٿيون.

پوءِ ان حقيقت جي روشنيءَ ۾، ”حالتن سان وڙهڻ“ جي معنيٰ ڇا آهي؟ مطلب ته انسان مسلسل ٻاهرين اثر جي مخالفت ڪندو رهي ٿو، جڏهن ته ان جي سبب جي پرورش ۽ حفاظت هو هر وقت پنهنجي دل ڪندو رهي ٿو. اهو سبب هڪ شعوري بدي يا غير شعوري ڪمزوري جو روپ وٺي سگھي ٿو. پر اهو جيڪو ڪجهه به آهي، اهو زور سان پنهنجي مالڪ جي ڪوششن کي روڪي ٿو، ۽ اهڙيء طرح ان جي علاج لاء زور سان سڏي ٿو.

انسان پنهنجن حالتن کي بهتر ڪرڻ لاء فڪرمند آهن، پر پاڻ کي بهتر ڪرڻ لاء تيار نه آهن، تنهن ڪري اهي ٻڌيل رهن ٿا. جيڪو ماڻهو خودمختاري کان نه هٽندو آهي، اهو ڪڏهن به ان مقصد کي پورو ڪرڻ ۾ ناڪام نٿو ٿي سگهي جنهن تي سندس دل قائم آهي. اهو زميني شين لاءِ به اوترو سچ آهي جيترو آسماني شين لاءِ. ايستائين جو انسان جنهن جو واحد مقصد دولت حاصل ڪرڻ آهي، ان کي پنهنجي مقصد کي پورو ڪرڻ کان اڳ وڏيون ذاتي قربانيون ڏيڻ لاءِ تيار رهڻ پوندو، ته پوءِ ان کي ڪيتريون قربانيون ڏيڻيون پونديون جيڪو هڪ مضبوط ۽ سٺي نموني زندگي گذاريندو؟

هڪ انسان آهي جيڪو بيحد غريب آهي. هو تمام فڪرمند آهي ته سندس ماحول ۽ گهريلو آسائش کي بهتر ڪيو وڃي، جڏهن ته هو هر وقت ڪم ڪا پاسو ڪري ٿو ۽ پنهنجي آجز کي گهٽ اجوري جي بنياد تي دوکو ڏيڻ جي ڪوشش ڪي جائز سمجهي ٿو. اهو انسان انهن اصولن جي سادي ترين بنياديات کي نه ٿو سمجهي جيڪي سچي خوشحالي جو بنياد آهن، ۽ نه صرف هو پنهنجي بدحالي مان نڪرڻ لاءِ بلڪل ناقابل آهي پر دراصل سست، فريبي ۽ ڊڄڻي سوچ ۾ رهندي ۽ عمل ڪندي پاڻ ڏانهن اڃا وڌيڪ بدحالي کي ڇڪي ٿو.

هڪ امير انسان آهي جيڪو پيٽ جي لالچ جي ڪري هڪ دردناڪ ۽ مسلسل بيماري جو شڪار آهي. هو ان بيماري مان نجات حاصل ڪرڻ لاءِ گهڻي ساري دولت ڏيڻ لاءِ تيار آهي، پر پنهنجي لالچي خواهشن کي قربان نه ڪندو. هو ڀرپور ۽ غيرقدرتي کاڌن جو ذائقو وٺڻ چاهي ٿو ۽ سندس صحتمند هجڻ به چاهي ٿو. اهڙو انسان صحت جي بلڪل لائق ڪونه آهي، ڇو ته هن صحتمند زندگي جي پهرين اصولن کي نه سکيو آهي.

مزدورن جو هڪ آجز آهي، جيڪو دوکيبازي وارا طريقا اپنائي ٿو ته جيئن مزدورن کي پگهار گهٽ ڏئي سگهي ۽، منافعو وڌائڻ جي اميد ۾، انهن مزدور ماڻهن جون پگهارون گهٽائي ٿو. اهڙو انسان خوشحالي لاءِ پوري طرح سان ناقابل آهي، ۽ جڏهن هو پاڻ کي شهرت توڙي دولت جي لحاظ کان ڏيوال پائي ٿو ته هو پنهنجي حالتن کي الزام ڏئي ٿو، بنا اهو ڄاڻي ته هو ئي پنهنجي حالتن جو ليکڪ آهي.

مون انهن ٽنهي صورتن کي صرف ان حقيقت جي مثال طور پيش ڪيو آهي ته انسان پنهنجي حالتن جو ڪارڻ آهي (جيتوڻيڪ تقريبن هميشه اڻڄاڻ طور تي)، ۽ اهو ته، سٺو پڄاڻي جو مقصد رکڻ جي باوجود، هو مسلسل ان پڄاڻي تائين پهچڻ کي روڪي ٿو، ان خيالن ۽ خواهشن جي حوصله افزائي ڪندي جيڪي ان پڄاڻي سان بلڪل هم آهنگ نه آهن. اھڙا واقعا دائمي طور تي گھڻا ۽ مختلف ٿي سگھن ٿا، پر ان جي ضرورت نه آھي، ڇو ته هن ڪتاب جو پڙھندڙ، جيڪڏھن ھو طئي ڪري، پنھنجي ذهن ۽ زندگي ۾ سوچ جي قانونن جي عمل کي پائي سگھي ٿو، ۽ جيستائين اھو نه ٿي ڪيو وڃي، رڳو ٻاهريون حقيقتون استدلال جي بنياد طور ڪم نه ٿيون ڪري سگهن.

جيتوڻيڪ، حالتيون ايتريون ته پيچيده آهن، سوچون اهڙي گهري طرح سان جڙ وٺل آهن، خوشي جون شرطون هر ماڻهون لاءِ بلڪل الڳ الڳ آهن، هڪ انسان ڪنهن ٻئي انسان جي سموري روح جي حالت (جيتوڻيڪ هن پاڻ کي معلوم هوندي) جو اندازو صرف هن جي زنگي جي ٻاهرين حصي کان نه ٿو لڳائي سگهي. هڪ انسان ڪن ڳالهين ۾ ايماندار هوندي به مشڪل وقت ۾ مبتلا رهي ٿو. هڪ انسان ڪن ڳالهين ۾ ايماندار هوندو، پوءِ به ڏکيائي ۾ مبطلا رهي ٿو. هڪ انسان ڪن ڳالهين ۾ بي ايمان هوندو، پوءِ به هو دولت حاصل ڪري ٿو؛ پر اهو نتيجو اڪثر اهو اخز ڪيو ويندو آهي ته هڪ انسان ايمانداري جي ڪري ڏکيائي ۾ آهي ۽ ٻيو انسان بي ايماني جي ڪري دولتمند آهي، جيڪو سطحي جائزي جو نتيجو آهي جنهن ۾ اهو فرض ڪيو ويندو آهي ته بي ايمان ماڻهو لڳ ڀڳ پوري طرح سان بدعنوان آهي ۽ ايماندار ماڻهو لڳ ڀڳ پوري طرح سان نيڪ آهي. عميق علم ۽ وسيع تجربي جي روشني ۾ اهڙو جائزو غلط معلوم ٿيندو آهي. بي ايمان ماڻهو ۾ ڪجهه اهڙيون خوبيون هونديون جيڪي ايماندار ماڻهو ۾ نه هونديون ۽ ايماندار ماڻهو ۾ ناپسنديده خاميون هونديون جيڪي بي ايمان ماڻهون ۾ نه هونديون. ايماندار ماڻهون پنهنجي ايماندار سوچن ۽ عملن جا سٺا نتيجا حاصل ڪري ٿو؛ هو پاڻ طرف تڪليفون به آڻيندو آهي جيڪي هن جيون خرابيون پيدا ڪن ٿيون. ساڳي طرح بي ايمان ماڻهون پنهنجيون ئي ڏک ۽ خشيون گڏ ڪري ٿو.


انسان جي مغروري کي اهو مڃڻ وڻي ٿو ته ڪو ماڻهون پنهنجي نيڪيءَ جي ڪري ڏکي رهي ٿو؛ پر جيستائين ماڻهو هر بيمار، تلخ ۽ ناپاڪ سوچ کي نيڪالي نه ٿو ۽ پنهنجي روح کي هر گُناهي داغ کان صاف نه ٿو ڪري تيسيتائين هو ان مقام تي نه ٿو پهچي جتان هو اهو ڄاڻي ۽ ٻڌائي سگهي ته هن جون تڪليفون هن جي نيڪي جو نتيجو آهن، نه ڪي هن جي خامين جو. ۽ تڪميل ڏاهن پهچڻ واري رستي، جيتوڻيڪ منزل کان ڪافي پري هوندي، هن کي اهو عظيم قانون معلوم ٿيندو جيڪو، اندري توڙي ٻاهرين دنيا ۾ لاڳو هوندي، بلڪل انصاف وارو آهي ۽ تنهنڪري اهو نه برائي جي بدلي ڀلائي ۽ نه ڀلائي جي بدلي برائي ٿو ڏئي. اهڙي علم کي حاصل ڪري، هو پنهنجي ماضي جي اگيان ۽ انڌڪار کي ڏسندي اهو احساس ڪندو ته هن جي زندگي هميشه کان، ۽ هاڻي به، بلڪل انصاف سان جڙيل آهي، ۽ هن جي ماضي جا سڀ تجربا، سٺا ۽ خراب، هن ڪي ترقيءَ جو منصفانه عمل آهن، جيڪا اڃا غير ترقي يافتا آهي.

سٺيون سوچون ۽ سٺا عمل ڪڏهن به خراب نتيجه نه ٿا آڻي سگهن؛ بريون سوچون ۽ برا عمل ڪڏهن به سٺا نتيجه نه ٿا آڻي سگهن. مڪئي جي داڻي مان ٻيو ڪجهه نه پر مڪئي پيدا ٿئي ٿي، نيل مان ٻيو ڪجهه نه پر نيل ئي پيدا ٿئي ٿو. انسان ان قانون کي قدرتي دينا ۾ لاڳو ٿيندي سمجهن ٿا، ۽ انسان گڏ ڪم ڪن ٿا، پر ٿورا ماڻهو ان کي ذهني ۽ اخلاقي دينا ۾ لاڳو ٿيندي ڏسن ٿا (جيتوڻيڪ ان جو عمل اوترو ئي سادو ۽ ساڳيو آهي)، ۽ ان لاءِ اهي ان قانون سان تعاون نٿا ڪن. 

ڏک هميشه ڪنهن نه ڪنهن رخ ۾ غلط سوچ جو اثر آهي. اهو ان ڏانهن اشارو ڪري ٿو ته فرد پنهنجي وجود جي قانون سان هم آهنگي کا ٻاهر آهي. ڏک جو واحد ۽ عظيم مقصد آهي پاڻ کي پاڪ ڪرڻ، انهن سڀ ڪجهه ساڙڻ جيڪو بيڪار ۽ ناپاڪ آهي. جيڪو پاڪ هجي ٿو ان لاءِ ڏک ختم ٿي وڃن ٿا. گند هٽائڻ کان پوءِ سون کي گرم ڪرڻ جي ۾ ڪو جو مقصد نه ٿو رهي، ۽ هڪ مڪمل طور تي خالص ۽ روشن خيال وري کي ڏک نٿو ملي. 

انسان کي جن حالتن کي ڏک سان منهن ڏيڻو پوي ٿو، سي ان جي پنهنجي ذهني بي آهنگي جو نتيجو آهن. جيڪي حالتون انسان کي نعمت سان ملن ٿيون، سي سندس ذهني هم آهنگي جو نتيجو آهن. نعمت، نه ڪي مادي ماليت، صحيح سوچ جي ماپ آهي؛ بدحالي، نه ڪي مادي مال جي کوٽ، غلط سوچ جي ماپ آهي. ھڪڙو ماڻھو لعنتي ۽ امير ٿي سگھي ٿو؛ هو برڪت وارو ۽ غريب ٿي سگهي ٿو. برڪت ۽ دولت تڏهن ئي گڏ ٿين ٿا جڏهن دولت کي صحيح ۽ عقلمنديءَ سان استعمال ڪيو وڃي: ۽ غريب ماڻهو تڏهن ئي بدحالي ۾ اچي وڃي ٿو جڏهن هو پنهنجي قسمت کي ناانصافي طور لاٿل بار سمجهي ٿو.

لاچاري ۽ عيش عشرت بدحالي جون انتها آهن. اهي ٻئي برابري طور غير فطري ۽ ذهني خرابي جو نتيجو آهن. هڪ ماڻهو جيستائين خوش، صحتمند ۽ خوشحال آهي تيسيتائين هو صحيح حالت ۾ نه آهي؛ ۽ خوشي، صحت ۽ خوشحالي انسان جي اندر کي ٻاهرئين سان، هن جي ماحول سان، هم آهنگيءَ سان ترتيب ڏيڻ جو نتيجو آهي.

هڪ انسان تڏهن ئي انسان ٿيڻ شروع ڪري ٿو جڏهن هو روئڻ ۽ بي عزتي ڏيڻ بند ڪري ٿو، ۽ ان لڪيل انصاف جي ڳولا شروع ڪري ٿو جيڪو هن جي زندگي کي منظم ڪري ٿو. ۽ جيئن هو پنهنجي ذهن کي ان ضابطي واري عنصر جي مطابق ٺاهي ٿو، هو ٻين کي پنهنجي حالت جو سبب قرار ڏيڻ بند ڪري ٿو، ۽ پاڻ کي مضبوط ۽ عظيم سوچن سان جوڙي ٿو؛ حالتن جي مزاحمت ڪرڻ بند ڪري ٿو، بلڪه انهن کي پنهنجي وڌيڪ تيز رفتار ترقي جي حمايت طور ۽ پنهنجي اندر ۾ لڪيل طاقتن ۽ امڪانن کي دريافت ڪرڻ جي طور استعمال ڪرڻ شروع ڪري ٿو.

قانون، نه ڪي مونجهارو، ڪائنات ۾ غالب اصول آهي. انصاف، نه ڪي نا انصافي، زندگي جو روح ۽ مادو آهي. ۽ صداقت، ني ڪي ڪرپشن، دنيا جي روحاني حڪومت ۾ ٺاهيندڙ ۽ هلايندڙ قوت آهي. ائين هوندي، انسان کي رڳو اهو معلوم ڪرڻ لاءِ پاڻ کي درست ڪرڻو آهي ته ڪائنات صحيح آهي. ۽ پاڻ کي درست ڪرڻ جي عمل دوران هو ڏسندو ته جيئن هو پنهنجي سوچ کي شين ۽ ٻين ماڻهن ڏانهن تبديل ڪندو، شيون ۽ ٻيا ماڻهو هن ڏانهن تبديل ٿيندا.

انهيءَ سچائي جو ثبوت هر ماڻهوءَ ۾ موجود آهي، ۽ انهيءَ ڪري منظم معائني ۽ خود شناسي جي ذريعي سندس اساني سان جاچ پڙتال ڪرڻ ممڪن ڪري ٿو.هڪ انسان کي پنهنجي سوچن کي بنيادي طور تي تبديل ڪرڻ ڏيو، ۽ هو ان تيز رفتار تبديليءَ تي حيران ٿي ويندو جيڪو سندس زندگيءَ جي مادي حالتن ۾ ايندي. اسنان اهو تصور ڪن ٿا ته سوچ کي ڳجهو رکي سگهجي ٿو، پر اهو نٿو ٿي سگهي. اهو تيزيءَ سان عادت ۾ بدلجي ٿي، ۽ عادت حالتن ۾ مضبوط ٿئي ٿي. وحشي سوچون نشي ۽ حواس جي عادتن ۾ جڙن ٿيون، جيڪي بيوسي ۽ بيماري جي حالتن ۾ مضبوط ٿين ٿيون: هر قسم جا ناپاڪ خيال ٿڪايندڙ ۽ مونجهاري واري عادتن ۾ بدلجندا آهن، جيڪي پريشان ڪندڙ ۽ خراب حالتن ۾ جڙن ٿا: خوف، شڪ، ۽ بي فيصلي وريون سوچون ڪمزورين، نامرد ۽ بي فيصلي وارين عادتن ۾ بدلن ٿيون، جيڪي ناڪامي، غربت ۽ غلامي جي انحصار جي حالتن ۾ مضبوط ٿين ٿيون: سست سوچون ناپاڪي ۽ بي ايمانيءَ جي عادتن ۾ تبديل ٿين ٿيون، جيڪي بيوقوفي ۽ ڀڪاري جي حالتن ۾ مضبوط ٿين ٿيون: نفرت ۽ مذمت واريون سوچون الزام ۽ تشدد وارين عادتن ۾ تبديل ٿين ٿيون، جيڪي زخم ۽ ظلم جي حالتن ۾ مضبوط ٿين ٿا: هر قسم جا خود غرض خيال خود غرضي جي عادتن ۾ تبديل ٿين ٿيا، جيڪي انهن حالتن ۾ مظبوط ٿين ٿيون جيڪي لڳ ڀڳ پريشان ڪندڙ هونديون آهن. ٻئي طرف، هر قسم جا سهڻا خيال فضل ۽ رحمدليءَ جي عادتن ۾ تبديل ٿين ٿا، جيڪي ملنسار ۽ خوش حالتن ۾ مضبوط ٿين ٿا: خالص خيال پرهيزگاري ۽ خود ضابطي جي عادتن ۾ تبديل ٿين ٿا، جيڪي آرام ۽ امن جي حالتن ۾ مضبوط ٿين ٿيون: همت، خود اعتمادي ۽ فيصلائي سوچون مردانه عادتن ۾ تبديل ٿين ٿيون، جيڪي ڪاميابي، گهڻائي ۽ آزادي جي حالتن ۾ مضبوط ٿين ٿيون: توانائي واريون سوچون صفائي ۽ صنعت جي عادتن ۾ تبديل ٿين ٿيون، جيڪي حفاظتي ۽ خوشگوار حالتن ۾ مضبوط ٿين ٿيون: نرم ۽ بخشڻ وارا خيال نرمي جي عادتن ۾ تبديل ٿين ٿا، جيڪي حفاظتي ۽ بچاءُ واري حالتن ۾ مضبوط ٿين ٿا: پيار ڪندڙ ۽ بي غرض خيالات ٻين لاءِ پاڻ کي وساري ڇڏڻ جي عادتن ۾ تبيديل ٿين ٿا، جيڪي يقيني ۽ مستقل خوشحالي ۽ حقيقي دولت جي حالتن ۾ مضبوط ٿين ٿا.

سوچ جو قائم ٿيل هڪ مخصوص سلسلو، چاهي اها سٺي هجي يا خراب، قرادر ۽ حالتن تي پنهنجا اثر پيدا ڪرڻ ۾ ناڪام نٿو ٿئي. هڪ انسان سڌو سنئون پنهنجيون حالتون نه ٿو چونڊي سگهي، پر هو پنهنجيون سوچون چونڊي سگهي ٿو، ۽ اهڙي ريت اڻ سڌي طرح سان، پنهنجيون حالتون بڻائي سگهي ٿو. 

قدرت هر انسان جي سندس سوچن جي پورو ڪرڻ ۾ مدد ڪري ٿي، جن جي هو تمام گهڻي حوصلا افزائي ڪري ٿو، ۽ موقعا پيش ڪيا ويندا آهن جيڪي تمام تيزي سان سٺن ۽ برين سوچن کي سطح تي آڻيندا آهن.

هڪ ماڻهو کي پنهنجن گناهي سوچن کي ڇڏڻ ڏيو، ته دنيا هن ڏانهن نرم ٿي ويندي ۽ هن جي مدد ڪرڻ لاءِ تيار ٿي ويندي؛ هن کي سندس ڪمزور ۽ بيمار سوچن کي ڇڏڻ ڏيو ۽ پوءِ ڏسو ته موقعا هر هٿ تي سندس پڪي عزم جي مدد ڪرڻ لاءِ اڀرندا؛ هن کي سٺن سوچن جي حوصلا افزائي ڪرڻ ڏيو ۽ پوءِ ڪو سخت قسمت هن کي بدحالي ۽ شرمساريء ۾ بند ڪونه ڪندي. دينا تنهنجو ڪلائيڊوسڪوپ آهي، ۽ رنگن جا مخلتف ميلاپ، جيڪي هر ايندڙ لمحي ۾ توهان کي پيش ڪري ٿو، اهي توهان جي هميشه هلندڙ خيالن جون شاندار ترتيب ڏنل تصويرون آهن.   

تنهنڪري تون اهو ئي ٿيندين، جيڪو تون ٿيڻ چاهين ٿو.
هن ڪمزور لفظ، 'ماحول'،  ۾ ناڪامي کي سندس ڪوڙو اطمينان ڳولڻ ڏيو
پر روح ان تي طنز ڪري ٿي، ۽ آزاد آهي.
اها وقت تي مهارت رکي ٿي، اهو خلا کي فتح ڪري ٿي.
اها مغرور چالباز، اتفاق، کي ڊڄاري ٿي.
۽ ظالم حالتن کي راجائي کان هٽائي نوڪر جي جاءِ تي ڀرڻ جي ڪوشش ڪري ٿي.
انساني اِڇا، اها اڻ ڏٺي قوت، بي موت روح جي اولاد، ڪنهن به مقصد کي رسي سگهي ٿي، جيتوڻيڪ گرينائيٽ جون ڀتيون مداخلت ڪن ٿيون.
تاخير ۾ بي صبر نه ٿيو، پر سمجھدار وانگر انتظار ڪريو؛
جڏهن روح اڀري ٿي ۽ حڪم ڪري ٿي ته ديوتا فرمانبرداري ڪرڻ لاءِ تيار ٿيندا آهن.


## صحت ۽ جسم تي سوچ جو اثر

جسم ذهن جو خادم آهي. اهو ذهن جي عملن جي فرمانبرداري ڪري ٿو، ڇا اهي عمدي طور تي چونڊيا وڃن يا خودڪار طور تي ظاهر ڪيا وڃن. غير قانوني سوچن جي زور تي جسم تيزيءَ سان بيماريءَ ۽ زوال ۾ ٻڏي وڃي ٿو. خوشيءَ ۽ خوبصورت سوچن جي حڪم سان، اهو جوانيءَ ۽ خوبصورتيءَ سان ڍڪجي وڃي ٿو.

بيماري ۽ صحت، حالتن وانگر، سوچ ۾ جڙيل آهن. بيمار سوچون پاڻ کي بيمار جسم ذريعي ظاهر ڪنديون. خوف واريون سوچون هڪ انسان کي گولي جيتري تيزيءَ سان مارڻ لاءِ ڄاڻايون ويون آهن، ۽ اهي مسلسل هزارين ماڻهن کي قتل ڪري رهيون آهن، جيتوڻيڪ گهٽ تيزيءَ سان پر، اوتري ئي يقين سان. جيڪي ماڻهو بيماريءَ جي خوف ۾ رهن ٿا، انهن کي ئي بيماريءَ لڳي ٿي. پريشاني جلد ئي سڄي جسم کي مايوس ڪري ٿي، ۽ ان کي بيماري جي دروازي ڏانهن کليل رکي ٿو. جڏهن ته ناپاڪ سوچون، جيتوڻيڪ جسماني طور تي عمل ۾ نه اڻيندي به، جلد ئي اعصابي نظام کي ٽڪرا ٽڪرا ڪري ڇڏينديون.

مضبوط، خالص ۽ خوش خيال جسم کي طاقت ۽ فضل وارو ٺاهيندا آهن. جسم هڪ نازڪ ۽ لچڪيدار اوزار آهي، جيڪو انهن خيالن جو جواب ڏئي ٿو، جن سان اهو متاثر ٿئي ٿو، ۽ سوچڻ جون عادتون ان تي پنهنجا اثر پيدا ڪنديون، سٺو يا خراب.

انسان کي ناپاڪ ۽ زهريلو رت جاري رهندو، جيستائين اهي ناپاڪ خيالن جي تبليغ ڪندا. هڪ صاف دل مان صاف زندگي ۽ صاف جسم اچي ٿو. هڪ ناپاڪ ذهن مان ناپاڪ زندگي ۽ هڪ خراب جسم نڪري ٿو. عمل، زندگي ۽ مظهر جو سرچشمو آهي سوچ. چشمي کي خالص ڪر، ۽ سڀ ڪجهه خالص ٿي ويندو.

غذا جي تبديلي ان انسان جي مدد نه ڪندي جيڪو پنهنجي سوچ کي تبديل نه ٿو ڪري. جڏهن ڪو انسان پنهنجي سوچ کي پاڪ ٿو ڪري، ته هو پوءِ ناپاڪ کاڌي جي خواهش نه ٿو رکي.

صاف سوچون صاف عادتون ٺاهين ٿيون. جيڪو نام نهاد سنت پنهنجي جسم کي نه ڌوئي اهو سنت نه آهي. جنهن پنهنجي سوچن کي مضبوط ۽ پاڪ ڪيو آهي، ان کي خراب جراثيم تي غور ڪرڻ جي ضرورت ناهي.

جيڪڏھن توھان پنھنجي جسم جي حفاظت ڪريو ته پنھنجي دماغ جي حفاظت ڪريو. جيڪڏهن توهان پنهنجي جسم کي تجديد ڪريو ته پنهنجي جي ذهن کي خوبصورت بڻائيو. بدنيتي، حسد، اُداسي، مايوسي جا خيال، جسم مان صحت ۽ فضل ڦري ويندا آهن. ڪڙوو چهرو اتفاق سان نه ايندو آهي. اهو ڪڙوي خيالن سان ڪڙوو بڻجي ٿو. جھريون جيڪي شڪل خراب ڪنديون آھن اُهي بيوقوفي، شوق ۽ غرور سان ڪڍبيون آھن.

مان ڇهه نوي ورهين جي هڪ عورت کي سڃاڻان ٿو، جنهن جو چهرو هڪ ڇوڪريءَ جي روشن، معصوم چهري جهڙو آهي. مان هڪ اهڙي وچولي کان گهٽ عمر واري ماڻهوءَ کي سڃاڻان ٿو، جنهن جو منهن بي آهنگ شڪل ڏانهن ڇڪيل آهي. ھڪڙو مٺي ۽ سجيل مزاج جو نتيجو آھي؛ ٻيو جوش ۽ عدم اطمينان جو نتيجو آهي.

جيئن توهان وٽ هڪ پيارو ۽ صحتمند گهر نه هوندو جيستائين توهان هوا ۽ سج جي روشني کي پنهنجي ڪمرن ۾ آزاديء سان داخل نه ٿيئڻ ڏيندا، اهڙي طرح هڪ مضبوط جسم ۽ هڪ روشن، خوش، يا پرسڪون منهن صرف خوشي ۽ خير ۽ سڪون وارن خيالن جو ذهن ۾ آزادي سان داخل ٿئڻ جو نتيجو ٿي سگهي ٿو.

پوڙهن ماڻهون جي چهرن تي جھريون همدرديءَ جون آهن، ٻيون مضبوط ۽ خالص سوچن جون هونديون آهن، ۽ ٻيون وري جذبي سان نقش ٿيل هونديون آهن: ڪير انهن ۾ فرق نٿو ڪري سگهي؟ جيڪي نيڪيءَ سان زندگي گذارين ٿا، تن سان عمر به اڀرندڙ سج وانگر پرسڪون، پرامن ۽ نرم مزاج هوندي آهي. مون ويجهڙائي ۾ هڪ فلسفي کي بسترموت تي ڏٺو. وقتي سالن کان سواءِ هن جي عمر ڪانه هئي. هو مريو به ايتري ئي مٺي ۽ امن سان  جيتري سان هن جيئو هو.

جسم جي بيمارين کي دور ڪرڻ لاءِ خوش فهمي جهڙو ڪو طبيب ڪونهي. ڏک ۽ غم جي ڇانو کي منتشر ڪرڻ لاءِ نيڪ نيتي سان مقابلو ڪرڻ وارو ڪو به راحت ڏيندڙ نه آهي. بدخواهيءَ، رکائپ، شڪ ۽ حسد جي خيالن ۾ مسلسل زندگي گذارڻ، پاڻ کي پاڻ ٺهيل جيل جي ڪوٺڙي ۾ بند ڪرڻ آهي. پر سڀني جي باري ۾ سٺو سوچڻ، سڀني سان خوش مزاج ٿيڻ، صبر سان سڀني ۾ چڱائي ڳولڻ سکڻ- اهڙيون بي غرض سوچون جنت جا دروازا آهن. ۽ هر مخلوق ڏانهن روزانو شانتي واري خالين ۾ رهڻ وارو پنهنجو پاڻ ۾ به تمام گهڻي شانتي آڻيندو.

## سوچ ۽ مقصد

جيستائين سوچ مقصد سان نه ٿي جڙي تيسيتائين ڪا ذهين ڪاميابي نه ٿي ملي. اڪثريت سوچ جي ٻيڙي کي هوا جي زور تي زندگي جي سمنڊ تي هلڻ ڏي ٿي. بي مقصديت هڪ برائي آهي، ۽ اهڙي وهڪري کي ان شخض لاءِ جاري نه رکڻ گهرجي جيڪو آفت ۽ تباهي کان پري رهندو.

جن جي زندگيءَ ۾ ڪو به مرڪزي مقصد نه هوندو آهي، اهي ننڍين پريشانين، خوفن، تڪليفن ۽ خود افسوسين جو آسان شڪار ٿي ويندا آهن، جيڪي سڀ ڪمزوريءَ جون نشانيون آهن، جيڪي ناڪامي، ڏک ۽ نقصان ڏانهن وٺي وڃن ٿا بلڪل ائين جيئن عمدي طور منصوبه ڪيل گناهه (جيتوڻيڪ مختلف طريقن سان)، ڇاڪاڻ ته طاقت جي ارتقائي ڪائنات ۾ ڪمزوري برقرار رهي ئي نه  ٿي سگهي.

انسان کي گهرجي ته هو پنهنجي دل ۾ هڪ جائز مقصد جو تصور ڪري، ۽ ان کي حاصل ڪرڻ لاء لڳي وڃي. هن کي گهرجي ته ان مقصد کي پنهنجي خيالن جو مرڪزي نقطو بڻائي. ٿي سگهي ٿو ته اهو هڪ روحاني آدرش جو روپ وٺي، يا ٿي سگهي ٿو اهو هڪ دنياوي شيءِ هجي، هن جي حالي فطرت مطابق.؛ پر اهو جيڪو به هجي، هن کي گهرجي ته هو پنهنجي سوچن جي قوتن کي مستقل مزاجيءَ سان ان شئي تي مرکوز ڪري، جيڪو هن پنهنجي جي اڳيان رکي آهي. هن کي گهرجي ته هو ان مقصد کي پنهنجو فرض بڻائي ۽ ان کي حاصل ڪرڻ لاءِ پنهنجو پاڻ کي وقف ڪري، پنهنجي سوچن کي عارضي شوقن، خواهشن ۽ تصورن ۾ گم ٿيڻ نه ڏيندي. اهو شاهي رستو آهي پاڻ تي ضابطو ۽ سوچ جي سچي توجه جو. توڙي جو هو پنهنجي مقصد کي پورو ڪرڻ ۾ بار بار ناڪام ٿئي (جيئن ته هو کي لازمي طور تي ٿيڻ کپي جيستائين ڪمزوريءَ تي غالب نه اچي)، حاصل ڪيل ڪردار جي طاقت سندس حقيقي ڪاميابيءَ جو ماپو هوندو، ۽ اهو مستقبل جي طاقت ۽ فتح لاءِ هڪ نئون نقطو بڻجندو.

جيڪي ماڻهو ڪنهن عظيم مقصد جي لاءِ تيار نه آهن، انهن کي پنهنجي فرض جي بي عيب ڪارڪردگيءَ تي غور ڪرڻ گهرجي، چاهي انهن جو ڪم ڪيترو به معمولي ڇو نه هجي. صرف انهي طريقي سان سوچن کي گڏ ڪري سگهجي ٿو ۽ ڌيان ڏئي سگهجي ٿو، ۽ قرارداد ۽ توانائي کي تيار ڪري سگهجي ٿو، جيڪو ڪرڻ کان پوءِ، اهڙو ڪجھ به نه آهي جيڪو پائجي نه ٿو سگهجي.

سڀ کان ڪمزور روح، پنهنجي ڪمزوريءَ کي ڄاڻيندي، ۽ ان سچ کي مڃيندي ته طاقت صرف ڪوشش ۽ مشق سان پائي سگهجي ٿي، اهڙيء طرح، يقين رکندي، فوري طور پنهنجو پاڻ کي محنت تي لڳائي ٿو، ۽، ڪوشش ۾ ڪوشش جوڙيندي، صبر ۾ صبر جوڙيندي ۽ طاقت ۾ طاقت جوڙيندي، ڪڏهن به ترقي ڪرڻ کان نه رڪجندو، ۽ آخرڪار خدائي طور تي مضبوط ٿيندو.

جيئن جسماني طور ڪمزور انسان احتياط ۽ صبر جي ورزش سان پاڻ کي مضبوط بڻائي سگهي ٿو، تيئن ڪمزور سوچن وارو انسان به صحيح سوچ جي مشق ڪري انهن کي مضبوط بڻائي سگهي ٿو.

بي مقصديت ۽ ڪمزوري کي ختم ڪرڻ، ۽ مقصد سان سوچڻ شروع ڪرڻ، انهن مضبوط ماڻهن جي صف ۾ داخل ٿيڻ آهي، جيڪي ناڪامي کي صرف ڪاميابي حاصل ڪرڻ جي رستن مان هڪ رستو سمجهن ٿا؛ جيڪي سڀئي حالتن کي پنهنجي جي خدمت لڳائين ٿا، ۽ جيڪي مضبوطيءَ سان سوچين ٿا، بي خوفيءَ سان ڪوشش ڪن ٿا، ۽ مهارت سان ڪامياب ٿين ٿا.

پنهنجي مقصد کي سمجهڻ کان پوءِ، انسان کي ذهني طور تي ان جي حاصلات لاءِ هڪ سڌي رستي جي نشاندهي ڪرڻ گهرجي، نه ته ساڄي طرف ۽ نه کاٻي طرف ڏسندي. شڪ ۽ خوف کي سختي سان خارج ڪيو وڃي؛ اهي ٽوڙيندڙ عناصر آهن، جيڪي ڪوشش جي سڌي لڪير کي ٽوڙي ڇڏيندا آهن، ان کي مڙيل، غير اثرائتو ۽ بيڪار بڻائيندي. شڪ ۽ خوف جي سوچن نه ڪڏھن ڪجهه حاصل ڪيو آهي نه ئي ڪڏھن ڪجهه حاصل ڪري سگهن ٿيون. اهي هميشه ناڪامي ڏانهن وٺي وينديون آهن. مقصد، توانائي، ڪرڻ جي طاقت، ۽ سڀ مضبوط سوچون ختم ٿي وڃن ٿيون جڏهن شڪ ۽ خوف گهِڙي اچي وڃن ٿا.

ڪرڻ جو اڇا ان ڄاڻ مان پيدا ٿيندي آهي ته اسان ڪري سگهون ٿا. شڪ ۽ خوف ڄاڻ جا وڏا دشمن آهن ۽ جيڪو انهن کي همٿائي ٿو، جيڪو انهن کي نه ٿو ماري، اهو هر قدم تي پاڻ کي ناڪام بڻائي ٿو.

جنهن شڪ ۽ خوف تي فتح حاصل ڪئي ان ناڪامي تي فتح حاصل ڪئي. هن جي هر سوچ طاقت سان جڙيل هوندي آهي، ۽ سڀئي مشڪلاتون بهادري سان منهن ڏبيون آهن ۽ عقلمنديء سان غالب ٿيبيون آهن. هن جا مقصد موسمي طور تي پوکيا ويندا آهن، ۽ اهي ڦٽي ۽ ميوو آڻيندا آهن، جيڪي وقت کان اڳ زمين تي نه ڪرندا آهن.

بي خوفيءَ سان مقصد سان جڙيل سوچ تخليقي قوت بڻجي ٿي: جيڪو اهو ڄاڻي ٿو سو رڳو هِلندڙ سوچن ۽ بدلجندڙ احساسن کان مٿي ڪا اعليٰ ۽ مضبوط شئي ٿئڻ لاءِ تيار آهي. جيڪو ائين ڪري ٿو سو پنهنجي ذهني طاقت جو باشعور ۽ هوشيار هلائيندڙ بڻجي چڪو آهي.

### ڪاميابي ۾ سوچ جو جزو

اهو سڀ ڪجهه جيڪو هڪ انسان حاصل ڪري ٿو ۽ اهو جيڪو هو حاصل ڪرڻ ۾ ناڪام ٿئي ٿو اهو سڌو سنئون سندس سوچن جو نتيجو آهي. هڪ منصفانه طور ترتيب ڏنل ڪائنات ۾، جتي توازن جو وڃائڻ جو مطلب مڪمل تباهي هوندو، انفرادي ذميواري جو مڪمل هجڻ ضروري آهي. انسان جي ڪمزوري ۽ طاقت، پاڪائي ۽ ناپاڪي، هن جي پنهنجي ئي آهي، ۽ نه ڪنهن ٻئي جي؛ اُھي پنھنجي طرفان ئي آندا ويا آھن، ۽ نه ڪنھن ٻئي جي طرفان. ۽ اهي صرف پاڻ کان ئي پنهنجو پاڻ کي تبديل ڪري سگهجن ٿا، نه ڪڏهن به ٻئي کان. هن جي حالت به سندس پنهنجي آهي، نه ڪنهن ٻئي جي. هن جا ڏک ۽ خوشيون اندر مان نڪرنديون آهن. جيئن هو سوچي ٿو، سو هو آهي. جيئن هو سوچيندو رهي ٿو، تيئن هو رهي ٿو.

هڪ طاقتور ماڻهو ڪنهن ڪمزور ماڻهو جي مدد نه ٿو ڪري سگهي جيستائين اهو ڪمزور ماڻهو مدد ڪرائڻ لاءِ تيار نه ٿو ٿئي، ۽ ان هوندي به ڪمزور کي پنهنجو پاڻ کان مضبوط ٿيڻو پوندو. هن کي، پنهنجي زور تي، اها طاقت پيدا ڪرڻ گهرجي، جنهن کي هو ڪنهن ٻئي ۾ ساراهي ٿو. هو پاڻ ئي پنهنجي حالت کي بدلائي سگهي ٿو، نه ڪي ٻيو ڪير.

ماڻهون جو اهو سوچڻ ۽ چوڻ معمولي ڳاله رهي آهي ته، ”گهڻا ماڻهو غلام آهن ڇو ته هڪڙو ظالم آهي، اچو ته ظالم کان نفرت ڪريون“.  ٿورن وڌندڙ ماڻهن ۾ ان فيصلي کي پلٽائڻ ۽ اهو چوڻ جو رجحان رهيو آهي ته ”هڪ ماڻهو ظالم آهي ڇو ته گهڻا غلام آهن؛ اچو ته غلامن کي حقير سمجهون.“ حقيقت اها آهي ته ظالم ۽ غلام اڻڄاڻائي ۾ ساٿي هوندا آهن ۽، جيتوڻيڪ هڪ ٻئي کي تڪليفون ڏيندا نظر اچن ٿا، حقيقت ۾ پاڻ کي تڪليف پهچائي رهيا هوندا آهن. هڪ مڪمل ڄاڻ مظلوم جي ڪمزوري ۽ ظالم جي غلط استعمال ٿيل طاقت ۾ قانون جي عمل کي سمجهي ٿي. هڪ مڪمل پيار، تڪليف کي ڏسي جيڪو ٻنهي حالتن ۾ شامل آهي، ٻنهي مان ڪنهن جي به مذمت نه ٿو ڪري؛ هڪ مڪمل شفقت ظالم ۽ مظلوم ٻنهي کي قبول ڪري ٿي.

جنهن ڪمزوريءَ تي فتح حاصل ڪئي، ۽ خود غرضي جي سڀنٿي سوچن کي ڪڍي ڇڏيو، ان جو تعلق نه ته ظالم سان آهي ۽ نه ور مظلوم سان. هو آزاد آهي.

انسان صرف پنهنجي سوچ کي بلند ڪرڻ سان ئي اڀري، جيتي ۽ ڪامياب ٿي سگهي ٿو. پنهنجي سوچن کي بلند ڪرڻ کان انڪار ڪري هو صرف ڪمزور، ذليل ۽ ڏکويل ئي رهي سگهي ٿو.

ان کان اڳ جو انسان ڪجهه حاصل ڪري سگهي، چاهي اهو دنياوي شين ۾ به، هن کي پنهنجي سوچن کي غلاميءَ جي حيواني لذتن کان مٿي اڻڻو هوندو. ٿي سگهي ٿو ته ڪامياب ٿيڻ لاءِ هو سڄي حيوانيت ۽ خود غرضيءَ کي نه ڇڏي؛ پر گهٽ ۾ گهٽ ان جو ڪجهه حصو قربان ڪرڻو هوندو. اهڙو ماڻھو جنھن جي پھرين سوچ حيواني لذت آھي، اھو نه ته واضح طور تي سوچي سگھي ٿو ۽ نه ئي طريقي سان منصوبابندي ڪري سگھي ٿو. هو پنهنجي پوشيده وسيلن کي ڳولي ۽ ترقي نه ٿو ڪري سگهي، ۽ هر ڪم ۾ ناڪام ٿيندو. پنهنجي سوچن کي قابو ۾ آڻڻ جي شروعات نه ڪندي، هو معاملن کي سنڀالڻ ۽ سنجيده ذميواريون اختيار ڪرڻ جي پوزيشن ۾ نه آهي. هو آزاديءَ سان ڪم ڪرڻ ۽ اڪيلو کڙو رهڻ جي لائق ناهي. پر هو صرف انهن خيالن تائين محدود آهي، جن کي هو چونڊي ٿو.

قربانيءَ کان سواءِ ڪا به ترقي ٿي نه ٿي سگهي، ڪا به ڪاميابي حاصل ٿي نه ٿي سگهي، ۽ انسان جي دنياوي ڪاميابي ان لحاظ سان هوندي جنهن سان هو پنهنجي منجهيل حيواني سوچن کي قربان ڪري ٿو، پنهنجي ذهن کي پنهنجي منصوبن جي ترقيءَ تي لڳائي ٿو، ۽ پنهنجي ارادي ۽ خود اعتمادي کي مضبوط ڪري ٿو. ۽ جيترو هو پنهنجي سوچن کي بلند ڪندو، اوترو وڌيڪ بهادر، سڌو ۽ صالح ٿيندو، جيتري وڏي سندس ڪاميابي هوندي، اوترو ئي برڪت واريون ۽ پائدار سندس ڪاميابيون ٿينديون.

ڪائنات انهن تي مهربان ڪونه هوندي آهي جيڪي لالچي، بي ايمان، وحشي هوندا آهن، جيتوڻيڪ رڳو سطح تان اها ڪڏهن ڪڏهن ائين ڪندي ظاهر ٿيندي آهي؛ اها ايماندار، عظيم، نيڪ ماڻهن جي مدد ڪري ٿي. زمانن جي سڀني عظيم استادن ان ڳالهه کي مختلف صورتن ۾ بيان ڪيو آهي، ۽ ان کي ثابت ڪرڻ ۽ ڄاڻڻ لاءِ انسان کي رڳو  سندس سوچن کي بلند ڪري پاڻ کي وڌ کان وڌ نيڪ بنائڻ ۾ لڳاڻو آهي.

دانشورانه ڪاميابيون ان سوچ جو نتيجو آهن جن کي علم جي ڳولا، يا زندگيءَ ۽ فطرت ۾ خوبصورت ۽ سچائيءَ لاءِ وقف ڪيو ويو آهي. اهڙيون ڪاميابيون ڪڏهن ڪڏهن گهمنڊ ۽ تمنا سان جڙيل هونديون آهن، پر اهي انهن خاصيتن جو نتيجو نه هونديون آهن. اھي ڊگھي ۽ مشڪل ڪوششن ۽ خالص ۽ بي غرض خيالن جو قدرتي واڌ آھن.

روحاني حاصلات مقدس امنگن جي تڪميل آهي. جيڪو هميشه عظيم ۽ اعليٰ خيالن جي تصور ۾ رهي ٿو، جيڪو هر ان شيءِ ۾ لڳو رهي ٿو جيڪا خالص ۽ بي غرض آهي، اهو، جيئن سج پنهنجي عروج تي پهي ٿو ۽ چنڊ پورو ٿئي ٿو، بي شڪ تيئن ئي هوشيار ۽ عظيم ڪردار بڻجي ويندو، ۽ اثر ۽ برڪت جو مقام ۾ اڀرندو.

 ڪاميابي، چاهي ڪنهن به قسم جي، ڪوشش جو تاج، سوچ جي ڊائڊيم آهي. نفس تي ضابطو، قرارداد، پاڪيزگي، صداقت، ۽ صحيح طرح هدايت ڪيل سوچ جي مدد سان انسان مٿي چڙهندو آهي؛ حيوانيت، ڪاهلي، ناپاڪيءَ، بدعنواني ۽ سوچ جي مونجهاري جي مدد سان انسان هيٺ لهي ٿو.

انسان دنيا ۾ اعليٰ ڪاميابين تائين پهچي سگهي ٿو، ۽ ايترو ته هو اوچيئن روحاني ۾ به بلندين تي پهچي سگهي ٿو، ۽ پوءِ وري مغرور، خود غرض ۽ بدعنوان خيالن کي پاڻ تي قبضو ڪرڻ جي اجازت ڏئي ٻيهر ڪمزوري ۽ بدحالي ۾ اچي اتري ٿو.

صحيح سوچ سان حاصل ڪيل فتحون صرف چؤڪسي سان برقرار رکي سگهجن ٿيون. ڪيترائي، جڏهن انهن کي ڪاميابي پڪ لڳڻ لڳي ٿي، هلڪا ٿي وڃن ٿا، ۽ تيزيء سان ناڪامي ۾ واپس اچي ڪرن ٿا.

سڀئي ڪاميابيون، چاهي ڪاروبار ۾، دانشورانه، يا روحاني دنيا ۾، پڪي طور تي رخ ڏنل سوچ جو نتيجو آهن، ساڳئي قانون طرفان سنڀاليل آهن ۽ ساڳئي طريقي واريون آهن؛ فرق صرف پائڻ واري مقصد ۾ آهي.

جنهن کي ٿورڙو پائڻو هوندو، ان کي ٿورڙي قرباني ڏيڻي پوندي. جيڪو گهڻو پائڻو هوندو، ان کي گهڻي قرباني ڏيڻي پوندي. جنهن کي اعليٰ مقام حاصل ڪرڻو هوندو، ان کي تمام وڏي قرباني ڏيڻي پوندي.

### بصارت ۽ آدرش

خواب ڏسندڙ دنيا جا بچائيندڙ آهن. جيئن ته ظاهري دنيا پوشيده دنيا سان قائم آهي، ساڳئي طرح انسان، پنهنجن سڀني آزمائشن ۽ گناهن ۽ خراب ڪمن منجهان، پنهنجن ايڪانت خواب ڏسندڙ جي خوبصورت خوابن سان پاليا ويندا آهن. انسانيت پنهنجي خواب ڏسندڙن کي وساري نه ٿي سگهي. اهو سندن آدرش کي گهٽجڻ ۽ مرڻ نه ٿي ڏئي سگهي. اھو انھن ۾ زنده رھي ٿي؛ اهو انهن کي انهن حقيقتن جي طور تي ڄاڻي ٿي جيڪي اها هڪ ڏينهن ڏسندي ۽ ڄاڻندي.

موسيقار، مجسمه ساز، رنگ ساز، شاعر، پيغمبر، ساڌو، اهي ئي بعد واري دنيا جا ٺاهيندڙ، جنت جا معمار آهن. دنيا خوبصورت آهي ڇاڪاڻ ته اهي هتي رهي چڪا آهن؛ انهن جي بغير پيسجندڙ انسانيت تباهه ٿي ويندي.

جيڪو پنهنجي دل ۾ هڪ خوبصورت خواب، هڪ بلند آدرش کي پاليندو آهي، هڪ ڏينهن اهو محسوس ڪندو. ڪولمبس هڪ الڳ دنيا جو خواب بنيو، ۽ هن ان کي ڳولهي ڪڍيو؛ ڪوپرنيڪس دنيا جي گھڻائي ۽ هڪ وسيع ڪائنات جي خواب کي پاليو، ۽ هن ان کي ظاهر ڪيو؛ مهاتما ٻڌ هڪ بيحد خوبصورتي ۽ مڪمل امن واري روحاني دنيا جو تصور ڪيو، ۽ هو ان ۾ داخل ٿيو.

پنهنجن خوابن کي پاليو؛ پنهنجي آدرشن کي ساراهيو؛ موسيقي کي سنجوئو جيڪو توهان جي دل ۾ گهمي ٿو، اها خوبصورتي جيڪا توهان جي ذهن ۾ ٺهي ٿي، اها سندرتا جيڪا توهان جي خالص سوچن کي ڪپڙي وانگر سينگهاري ٿي، ڇاڪاڻ ته انهن مان سڀئي خوشگوار حالتون، سڀئي، آسماني ماحول پيدا ٿيندا. انھن مان، جيڪڏھن توھان انھن سان سچا رھو، توھان جي دنيا آخرڪار ٺھي ويندي.

خواهش ڪرڻ حاصل ڪرڻ آهي؛ چاهه رکڻ، پائڻ. ڇا انسان جي ڪِريل خواهشن کي پورو طرح سان سيٽسفيڪشن ملي ۽ سندس خالص تمنائون پرورش جي کوٽ سبب بک مرن؟ قانون اهڙو نه آهي: شين جي اهڙي حالت ڪڏهن به لاڳو ٿي نه ٿي سگهي: "گهريو ۽ پايو."

وڏا وڏا خواب ڏس، ۽ جيئن تون خواب ڏسندين، تيئن تون ٿي ويندين. توهان جو خواب اهو واعدو آهي ته توهان هڪ ڏينهن ڇا ٿيندا. توهان جو آدرش اها پيشنگوئي آهي جيڪو توهان آخر ۾ ڇا ظاهر ڪندا.

سڀ کان وڏي ڪاميابي پهرين ۽ هڪ وقت لاء هڪ خواب هو.شاه بلوط جو وڻ ٻج ۾ سمهي ٿو. پکي انڊيءَ ۾ انتظار ڪري ٿو؛ ۽ روح جو بلند ترين تصور ۾ هڪ جاڳڻ وارو فرشتو اٿندو آهي. خواب حقيقتن جا ٻج آهن.

توهان جون حالتون غير سازگار ٿي سگهن ٿيون، پر اهي گهڻو وقت تائين اهڙيون نه رهنديون جيڪڏهن توهان هڪ آئيڊيل کي ڏسو ۽ ان تائين پهچڻ جي ڪوشش ڪريو. توهان اندر ۾ اوهان سير ڪريو ۽ ٻاهر رُڪيل بيهو، ائين ٿي نه ٿو سگهي ٿا ڪري سگهو. هڪ نوجوان آهي جيڪو غربت ۽ مزدوريءَ کان تنگ آهي. هڪ غير صحتمند ورڪشاپ ۾ ڊگهو ڪلاڪ محدود؛ اڻ پڙهيل، ۽ سڌارڻ جي سڀني فنن کان محروم. پر هو بهتر شين جا خواب ڏسي ٿو. هو ذهانت، سڌاري، فضل ۽ خوبصورتي جو سوچي ٿو. هو تصور ڪري ٿو، ذهني طور تي تعمير ڪري ٿو، زندگي جي هڪ مثالي حالت؛ هڪ وسيع آزاديءَ ۽ هڪ وڏي گنجائش جو خواب  هن کي پنهنجي قبضي ۾ آڻي ٿو. بي چيني کيس عمل ڪرڻ ڏانهن زور ڏئي ٿي، ۽ هو پنهنجو سمورو فارغ وقت ۽ وسيلا، جيتوڻيڪ اهي ننڍا هجن، پنهنجي پوشيده قوتن ۽ وسيلن جي ترقيءَ لاءِ استعمال ڪري ٿو. جلد ئي هن جو ذهن ايترو ته بدلجي ويو آهي جو ورڪشاپ هن کي هاڻي جهلي نه ٿي سگهي. اها هن جي ذهنيت سان ايترو ته بي آهنگ ٿي ويو آهي جو اها هن جي زندگيءَ مان اهڙيءَ ريت نڪري ٿي، جيئن لباس هڪ طرف اڇلايو وڃي ٿو، ۽ موقعن جي واڌ ويجهه سان، جيڪي هن جي وڌندڙ طاقت جي دائري سان مطابقت رکن ٿا، هو ان مان هميشه لاءِ نڪري وڃي ٿو. سالن کان پوءِ اسان هن نوجوان کي هڪ مڪمل بالغ انسان طور ڏسون ٿا. اسان کي مخصوص ذهني قوتن جو مالڪ لڳڻ لڳندو آهي، جنهن کي هو سڄي دنيا جي اثر ۽ لڳ ڀڳ اڻ برابري طاقت سان هلائي ٿو. هو پنهنجي هٿن ۾ وڏين وڏين ذميوارين جون رسيون جهلي ٿو؛ جنهن هو ڳالهائي ٿو، ۽ ڏسو، زندگيون بدلجي وڃن ٿيون. مرد ۽ عورتون هن جي ڳالهين کي جهلن ٿا ۽ سندس ڪردارن کي ترتيب ڏين ٿا، ۽، سج وانگر، هو مقرر ۽ روشن مرڪز بڻجي ٿو، جنهن جي چوڌاري بيشمار تقديرون گردش ڪن ٿيون. هن پنهنجي جوانيءَ جي ويزن کي محسوس ڪيو آهي. هو پنهنجي آئيڊيل سان هڪ ٿي ويو آهي.

۽ توهان، پڻ، نوجوان پڙهندڙ، توهان جي دل جي ويزن (نه ڪي فالتو خواهش) کي محسوس ڪندؤ، چاهي اهو بُري هجي يا خوبصورت، يا ٻنهي جو ميلاپ، ڇو ته توهان هميشه ان طرف متوجه ٿيندا رهندا جنهن کي توهان، ڳجهي طور تي، تمام گهڻو چاهيو ٿا. توهان جي هٿن ۾ توهان جي پنهنجي سوچن جا برابر نتيجا رکيا ويندا. توهان اهو ئي حاصل ڪندا جنهن جي اوهين لائق هوندا؛ نه وڌيڪ، نه گهٽ. توهان جو موجوده ماحول جيڪو به هجي، توهان پنهنجي سوچن، پنهنجي نظرئي، پنهنجي آئيڊيل سان هيٺ ڪرندا، اتي ئي رهندا يا اڀري ويندا. توهان اوترو ننڍا ٿي ويندا جيترو سندس خود تي ظابطو اڻيندڙ خواهشون؛ اوترا عظيم جيتريي غالب سندس امنگ: اسٽنٽن ڪرخم ڊيوس جي خوبصورت لفظن ۾، "توهان شايد حساب رکي رهيا آهيو، ۽ هينئر توهان دروازي کان ٻاهر نڪرندؤ، جنهن کي توهان کي ڪيتري وقت کان پنهنجي نظرين جي رڪاوٽ سمجهيو آهي، ۽ توهان پاڻ کي سامعين جي اڳيان پائيندا - قلم اڃا توهان جي ڪنن جي پويان، توهان جي آڱرين تي مسي جا داغ ۽ پوءِ ۽ اتي توهان جي الهام جو تيز وهڪرو وهبو. توهان شايد رڍون ڊوڙائي رهيا هوندا، ۽ توهان شهر ڏانهن رلندا -  ڳوٺاڻڪا ۽ کليل وات. روح جي نڊر هدايتن ۾ ماسٽر جي اسٽوڊيو ۾ گھمندو، ۽ ڪجهه وقت کان پوء هو چوندو، 'مون کي توهان کي سيکارڻ لاء وڌيڪ ڪجهه ناهي.' ۽ هاڻي توهان ماسٽر بڻجي ويا آهيو، جنهن تازو ئي رڍن کي ڊوڙائيندي وڏن ڪمن جا خواب ڏٺا هئا. توهان آري ۽ پٽي کي هيٺ رکندو، پاڻ تي دنيا جي نئين سر پيدا ڪرڻ جي ڪم لاءِ.

بي فڪر، جاهل ۽ سست، رڳو شين جي ظاهري اثر کي، نه ڪي شيون پاڻ کي،  ڏسندي قسمت، ڀاڳ ۽ اتفاق جون ڳالهيون ڪندا آهن. اهي ڪنهن کي امير ٿيندي ڏسي چوندا آھن ته ” هو ڪيڏو خوش نصيب آھي!“ ڪنهن ٻئي کي دانشور ٿيندي ڏسي، رڙيون ڪن ٿا ته، ”هن تي ڪيترو نه احسان آهي!“ ۽ ڪنهن ٻئي جي مقدس ڪردار ۽ وسيع اثر کي نوٽ ڪندي، اهي تبصرو ڪن ٿا، ”ڪيئن موقعو هن کي هر موڙ تي مدد ڪري ٿو!“ اِنهن کي اُهي آزمائشون ۽ ناڪاميون ۽ جدوجهدون نظر نه اينديون آهن جن کي اُهي ماڻهون پنهنجو تجربو حاصل ڪرڻ لاءِ رضاڪارانه طور تي منهن ڏيئي آيا آهن؛ جييڪي قربانيون انهن ڏنيون آهن، جيڪي انهن بيحد ڪوششون ڪيون آهن، اُنهن جو ايمان جنهن کي انهن لڳايو آهي، اِنهن کي ان جي ڪا به ڄاڻ نه آهي؛ ته شايد اهي ظاهري طور تي ناقابل تسخير تي غالب ٿين، ۽ پنهنجي دل جي نظر کي محسوس ڪن. انهن کي اونداھي ۽ دلين جون دردون ڏسڻ ۾ نه ٿا اچن. اهي صرف روشني ۽ خوشي ڏسندا آهن، ۽ ان کي ”قسمت“ سڏين ٿا. اهي ڊگهو ۽ مشڪل سفر نه ٿا ڏسين، پر صرف خوشگوار منزل کي ڏسين ٿا، ۽ ان کي ”خوش قسمتي“ سڏين ٿا، عمل کي نه ٿا سمجهن، پر صرف نتيجو ڏسن ٿا، ۽ ان کي اتفاق چون ٿا.

سڀني انساني معاملن ۾ ڪوششون هونديون آهن ۽ نتيجا به هوندا آهن، ۽ ڪوشش جي سگهه، نه ڪي اتفاق، نتيجي جي ماپ آهي. تحفا، طاقتون، مادي، عقلي ۽ روحاني ملڪيت ڪوششن جا ميوا آهن؛ اهي سوچن جو مڪمل ٿيڻ، شين جو پورو ٿيڻ، وِزن جو پائڻ آهن.

اهو نظريو جنهن کي توهان پنهنجي ذهن ۾ ساهرايو ٿا، اهو نظريو جنهن کي توهان پنهنجي دل ۾ بادشاهي تخت تي ويهاريو ٿا- ان سان توهان پنهنجي زندگي ٺاهيندؤ، اهو توهان بڻجي ويندا.

### شانتي

ذهني سڪون ڏاهپ جي خوبصورت زيورن مان هڪ زيور آهي. اهو نفس تي ضابطو پائڻ جي ڊگهي ۽ مستقل ڪوشش جو نتيجو آهي. ان جي موجودگي پڪيل تجربي جو، ۽ سوچ جي قانونن ۽ عملن جي، عام کان وڌيڪ ڄاڻ جو اشارو آهي.

انسان ان پيماني تي پرسڪون ٿي وڃي ٿو جيتري تي هو پاڻ کي هڪ سوچ جي ترقي يافته مخلوق سمجهي ٿو، ڇو ته اهڙي ڄاڻ ٻين کي سوچ جي نتيجي طور سمجهڻ گهري ٿي، ۽ جيئن هو صحيح سمجهه کي وڌائي ٿو، ۽ وڌيڪ ۽ وڌيڪ واضح طور تي شين جي اندروني لاڳاپن کي سبب ۽ اثر جي عمل سان ڏسي ٿو، هو بکيڙو ڪرڻ ۽ غصو ڪرڻ ۽ پريشان ٿيڻ ۽ ڏک ڪرڻ ڇڏي ٿو، ۽ قائم، دائم، شانت رهي ٿو.

شانت انسان، اِهو سکي ڪري ته پاڻ کي ڪيئن سنڀالجي، ڄاڻي ٿو ته پاڻ کي ٻين سان ڪيئن ٺاهجي؛ ۽ اهي، بدلي ۾، هن جي روحاني طاقت جو احترام ڪن ٿا، ۽ محسوس ڪن ٿا ته اهي هن کان سکي سگهن ٿا ۽ هن تي ڀروسو ڪري سگهن ٿا. جيترو وڌيڪ انسان شانت ٿيندو، اوترو وڌيڪ سندس ڪاميابي، سندس اثر، سندس نيڪي لاءِ طاقت وڏي ٿيندي. عام سوداگر کي به پنهنجي ڪاروباري خوشحاليءَ ۾ واڌ ٿيندي نظر ايندي جيئن هو پاڻ تي ضابطو ۽ تحمل وڌائيندو، ڇو ته ماڻهو هميشه اهڙي ماڻهوءَ سان معاملو ڪرڻ کي ترجيح ڏيندا جنهن جو سلوڪ ڏاڍو برابر هوندو.

مضبوط، شانت کي انسان هميشه پيار ۽ احترام ڪيو ويندو آهي. هو اُڃايل زمين ۾ هڪ ڇانو ڏيندڙ وڻ وانگر آهي، يا طوفان ۾ پناهه ڏيندڙ ڀاري پٿر وانگر. ”شانت دل، مٺي مزاج، متوازن زندگيءَ ڪنهن کي پسند نه آهي؟ چاهي برسات پوي يا سج چمڪي ان سان ڪو فرق نٿو پوي، يا انهن ماڻهن ڏي ڪهڙيون تبديليون اچن ٿيون جن وٽ اهي نعمتون آهن، ڇو ته اهي هميشه مٺا، پرسڪون ۽ شانت آهن. ڪردار جي نفاست، جنهن کي اسين سڪون چئون ٿا ثقافت جو آخري سبق، روح جو ميوو آهي، اها حڪمت جيتري قيمتي آهي، سون کان به وڌيڪ گهربل آهي، ها، سٺي سون کان به وڌيڪ. هڪ پرسڪون زندگي جي مقابلي ۾ رڳو پئسو ٺاهڻ ڪيترو نه معمولي نظر اچي ٿو - اها زندگي جيڪا سچ جي سمنڊ ۾ رهي ٿي، موجن جي هيٺان، طوفان جي پهچ کان ٻاهر، دائمي سڪون ۾!

”ڪيترن ئي ماڻهون کي ڄاڻون ٿا جيڪي پنهنجي زندگين کي ڪڙو بڻائين ٿا، جيڪي مٺي ۽ خوبصورت شيءِ کي ڌماڪي جهڙي مزاج جي زور تي برباد ڪن ٿا، جيڪي سندن ڪردار جي توازن کي تباهه ڪن ٿا ۽ خراب جذبات پيدا ڪن ٿا! اهو هڪ سوال آهي ته ڇا ماڻهن وڏي اڪثريت جي پاڻ تي ضابطو نه رکڻ جي ڪري پنهنجي زندگين کي برباد نه ٿي ڪري ۽ سندن خوشين کي نقصان نه ٿي پهچائي؟ زندگيءَ ۾ اسان کي ڪيترا نه ٿورا ماڻهو اهڙا ملن ٿا، جيڪي متوازن هوندا آهن، جن وٽ اهو شاندار توازن هوندو آهي، جيڪو هڪ مڪمل ٿيل ڪردار جي خاصيت آهي!“

طوفان ۾ ڦاٿل روح، توهان ڪٿي به هجو، ڪنهن به حالتن ۾ رهو، اهو ڄاڻو — زندگي جي سمنڊ ۾ نعمت جا جزيرا مسڪرائي رهيا آهن، ۽ توهان جي آدرش جو اُس وارو ساحل توهان جي اچڻ جو انتظار ڪري ٿو. پنهنجو هٿ مضبوطيءَ سان سوچ جي ڦيٿي تي رک. توهان جي روح جي ٻيڙي ۾ ڪمانڊنگ ماسٽر وٺو آهي؛ هو صرف سمهي ٿو: هن کي جاڳائي. نفس تي ضابطو قوت آهي؛ صحيح سوچ مهارت آهي؛ سڪون طاقت آهي. پنھنجي دل کي چئو، "شانتي، اتي ئي رهه!"



